**Jouleovo teplo** je [teplo](https://cs.wikipedia.org/wiki/Teplo "Teplo"), které vzniká ve [vodiči](https://cs.wikipedia.org/wiki/Elektrick%C3%BD_vodi%C4%8D "Elektrický vodič") průchodem [elektrického proudu](https://cs.wikipedia.org/wiki/Elektrick%C3%BD_proud "Elektrický proud"). [Joule](https://cs.wikipedia.org/wiki/James_Prescott_Joule "James Prescott Joule") tento jev zkoumal kolem roku 1840.

**Zahřívání vodiče** lze vysvětlit předáváním části [kinetické energie](https://cs.wikipedia.org/wiki/Kinetick%C3%A1_energie "Kinetická energie") [částic](https://cs.wikipedia.org/wiki/%C4%8C%C3%A1stice "Částice") způsobujících [elektrický proud](https://cs.wikipedia.org/wiki/Elektrick%C3%BD_proud "Elektrický proud") (nejčastěji [elektronů](https://cs.wikipedia.org/wiki/Elektron "Elektron")) částicím, které se elektrického proudu neúčastní (nejčastěji kladné [ionty](https://cs.wikipedia.org/wiki/Ion "Ion") v pevných pozicích). Tím se zvyšuje [tepelný pohyb](https://cs.wikipedia.org/wiki/Tepeln%C3%BD_pohyb "Tepelný pohyb") těchto částic – vodič se zahřívá.

**Velikost [Jouleova](https://cs.wikipedia.org/wiki/Joule "Joule") tepla** _Q_ vznikajícího ve vodiči, jímž prochází elektrický proud po [dobu](https://cs.wikipedia.org/wiki/%C4%8Cas "Čas") _t_ a na jehož koncích je [napětí](https://cs.wikipedia.org/wiki/Elektrick%C3%A9_nap%C4%9Bt%C3%AD "Elektrické napětí") _U_, se vypočte:

$\displaystyle Q=U\cdot I\cdot t$

Je-li znám [odpor](https://cs.wikipedia.org/wiki/Elektrick%C3%BD_odpor "Elektrický odpor") _R_ vodiče, pak lze Jouleovo teplo vypočítat též takto:

$\displaystyle Q=R\cdot I^{2}\cdot t$

Tento vztah se také nazývá [Jouleův zákon](https://cs.wikipedia.org/wiki/Joule%C5%AFv_z%C3%A1kon "Jouleův zákon"), případně Lenzův_**–**_Jouleův zákon,

nebo

$\displaystyle Q={\frac {U^{2}}{R}}\cdot t$

**Hlavní jednotkou** Jouleova tepla je [joule](https://cs.wikipedia.org/wiki/Joule "Joule").

Jouleovo teplo se **využívá** v [tepelných elektrických spotřebičích](https://cs.wikipedia.org/w/index.php?title=Tepeln%C3%A9_elektrick%C3%A9_spot%C5%99ebi%C4%8De&action=edit&redlink=1 "Tepelné elektrické spotřebiče (stránka neexistuje)"), jinde je spíše _na škodu_, protože způsobuje jednak ztrátu elektrické energie, jednak možné tepelné poškození [elektrických spotřebičů](https://cs.wikipedia.org/wiki/Elektrick%C3%BD_spot%C5%99ebi%C4%8D "Elektrický spotřebič").

Jouleovo teplo. (22. 08. 2024). _Wikipedie: Otevřená encyklopedie_. Získáno 11:12, 20. 11. 2024 z [https://cs.wikipedia.org/w/index.php?title=Jouleovo_teplo&oldid=24183127](https://cs.wikipedia.org/w/index.php?title=Jouleovo_teplo&oldid=24183127).
